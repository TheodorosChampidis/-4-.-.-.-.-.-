Ένα ταξίδι επιστημονικής φαντασίας
«Η εμπέδωση του περιεχομένου του κειμένου Ένα ταξίδι επιστημονικής φαντασίας της Αρχαίας Ελληνικής Γλώσσας της Α’  Γυμνασίου»
1.	ΤΙΤΛΟΣ
«Η εμπέδωση του περιεχομένου του κειμένου Ένα ταξίδι επιστημονικής φαντασίας της Αρχαίας Ελληνικής Γλώσσας της Α’  Γυμνασίου»

2.	ΕΜΠΛΕΚΟΜΕΝΕΣ ΓΝΩΣΤΙΚΕΣ ΠΕΡΙΟΧΕΣ
Αρχαία Ελληνική Γλώσσα Α’ Γ’  Γυμνασίου
Πληροφορική

3.	ΣΤΟΧΟΙ
α. ΓΝΩΣΤΙΚΟΙ
•	Να εμπεδώσουν οι μαθητές το περιεχόμενο του κειμένου.
•	Να αντιληφθούν τον ειρωνικό τόνο που διέπει την περιγραφή του Λουκιανού και  τη σατυρική διάθεσή του.
•	Να γίνει κατανοητό το παράδοξο σε σχέση με τους Φελλόποδες.

β. ΠΑΙΔΑΓΩΓΙΚΟΙ
•	Να αναπτυχθεί η ενσυναίσθηση των μαθητών οι οποίοι καλούνται να βιώσουν το μύθο του Λουκιανού.
•	Να γνωρίσουν τη διάσταση ανάμεσα στο ρεαλιστικό και το παραμυθικό στοιχείο σε μια ιστορική αφήγηση.
•	Να γίνει αντιληπτός ο ρόλος της φαντασίας ως ενός δημιουργικού στοιχείου στη συγγραφή ενός κειμένου.
•	Να γίνει κατανοητή η διαχρονική τάση των ανθρώπων να υπερβούν τα ορατά και ρεαλιστικά πλαίσια δράσης τους μέσω της μυθοπλασίας.

γ. ΤΕΧΝΟΓΡΑΜΜΑΤΙΣΜΟΥ
•	Να ασκηθούν οι μαθητές στη χρήση του Η/Υ ως μέσου εμπέδωσης της θεωρητικά κατακτημένης γνώσης τους. 
•	Να εξασκηθούν στη συμπλήρωση σταυρόλεξου πληκτρολογώντας λέξεις σε ένα αρχείο του προγράμματος Hot potatoes.

4.	ΛΟΓΙΣΜΙΚΟ
Για την πραγμάτωση του συγκεκριμένου «Σεναρίου διδασκαλίας» θα χρειαστεί η εφαρμογή του προγράμματος Hot potatoes και ο επεξεργαστής κειμένου.

5.	ΔΙΑΡΚΕΙΑ
Για την ολοκλήρωση του «Διδακτικού Σεναρίου» απαιτείται μία διδακτική ώρα κατά την οποία οι μαθητές καλούνται να συμπληρώσουν το αρχείο του προγράμματος Hot potatoes, άρα να συμπληρώσουν ένα κείμενο με κενά, και να απαντήσουν σε ερωτήσεις εμπέδωσης του κειμένου ανοιχτού τύπου, παρουσιάζοντάς τες στη συνέχεια στην ολομέλεια της τάξης.

6.	ΟΡΓΑΝΩΣΗ ΤΗΣ ΤΑΞΗΣ
Για την εφαρμογή του «Σεναρίου» είναι αναγκαία η διάθεση του εργαστηρίου πληροφορικής, ώστε οι μαθητές κατά μόνας ή σε μικρές ομάδες να είναι σε θέση να χειριστούν το αρχείο που θα είναι ήδη προεγκατεστημένο σε κάθε Η/Υ. Στη συνέχεια αυτό που απαιτείται είναι η ανά ομάδες σε συνεργασία απάντηση των ερωτήσεων ανοιχτού τύπου που παρατίθενται στο φύλλο εργασίας.

7.	ΑΠΑΙΤΟΥΜΕΝΗ ΥΛΙΚΟΤΕΧΝΙΚΗ ΥΠΟΔΟΜΗ
Ως απαιτούμενη υλικοτεχνική υποδομή μπορεί να θεωρηθεί:
•	το εργαστήριο πληροφορικής και 
•	ένας βιντεοπροβολέας.

8.	ΦΥΛΛΑ ΕΡΓΑΣΙΑΣ
Το φύλλο εργασίας μέσω του οποίου οι μαθητές θα κληθούν να εργαστούν αποτελεί την έντυπη μορφή του ηλεκτρονικού αρχείου Hot potatoes, το οποίο οι μαθητές θα κληθούν να συμπληρώσουν στη σχολική τάξη. Ο στόχος της επίδοσης του συγκεκριμένου φύλλου εργασίας στους μαθητές είναι η κατ’ οίκον επανάληψη και περαιτέρω εμπέδωσή του μετά την επεξεργασία του στη σχολική τάξη.

9.	ΠΕΡΙΓΡΑΦΗ ΣΕΝΑΡΙΟΥ
Το «Σενάριο διδασκαλίας» προϋποθέτει την εκ των προτέρων θεωρητική κατάρτιση των μαθητών στο μύθο του διδασκόμενου κειμένου (μετωπική – δασκαλοκεντρική προσέγγισή του). Στη συνέχεια αυτό που απαιτείται είναι η συμπλήρωση του φύλλου εργασίας. Στην πρώτη του φάση (ερωτήσεις κλειστού τύπου) δεν απαιτείται κάποια ιδιαίτερη οργάνωση της σχολικής τάξης, αλλά η πρόσβαση των περισσότερων δυνατών μαθητών στους Η/Υ του εργαστηρίου πληροφορικής. Κατά τη δεύτερη φάση του (ερωτήσεις ανοιχτού τύπου) το ίδιο φύλλο εργασίας απαιτεί την ομαδοσυνεργατική δράση των μαθητών: αναλυτικά οι μαθητές είναι δυνατό να οργανωθούν σε έξι ομάδες των τεσσάρων ως πέντε ατόμων αναλαμβάνοντας ρόλους όπως του χειριστή του πληκτρολογίου, του γραμματέα που κρατάει σημειώσεις και του εκπροσώπου που πρόκειται να ανακοινώσει τα πορίσματα της εργασίας της ομάδας.  
